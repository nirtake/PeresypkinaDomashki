På väg hem

Daniel ligger vaken i sängen i gästrummet. Han tänker på Lena, som sover i rummet bredvid. Han tänker på att de kysste varandra. Han tänker också på motorcykeln, jackan med plånboken och mobiltelefonen. Alla hans saker som Tony har tagit. Till sist somnar Daniel, men han vaknar igen efter några timmar. Klockan är fem på morgonen, det är nästan ljust ute. Han stiger upp ur sängen och klär på sig. Sedan går han in i Lenas rum och väcker henne försiktigt.
-	Jag tar tåget tillbaka till Göteborg, säger han. Mina föräldrar kan säkert hjälpa mig att få tillbaka motorcykeln, men jag har inga pengar. Kan du låna mig några hundralappar, så att jag kan köpa en biljett till Göteborg?

Lena reser sig ur sängen. Hon ser sömnig ut. Daniel tittar på henne, hon är så vacker i sitt tunna nattlinne.
-	Ta de här, säger hon och ger honom två hundralappar.
-	Du får tillbaka dem, säger han. Hon nickar.
-	Sköt om dig, säger hon och ger honom en kram.

En timme senare sitter Daniel på tåget till Göteborg. Efter två timmar är han framme. Han går ut från stationen och tar en buss hem. Snart är han framme vid hyreshuset där han bor med sina föräldrar. Daniel ringer på dörren, han har ingen nyckel, den ligger i jackan. Efter en kort stund öppnar Daniels mamma. Hon tittar på sin son som om han var ett spöke. Han förstår inte varför. 
-	Nu är jag hemma igen, säger han och ler.

Hans mamma stirrar skrämt på honom. Sedan svimmar hon. Daniel står i dörröppningen. Han förstår ingenting.

Senare samma dag

Daniel och hans mamma sitter i soffan. Hon kramar om honom och gråter. 
-	I natt grät jag av sorg, säger hon. Jag trodde att du var död. Nu gråter jag av glädje för att du lever. Ändå är det så hemskt, Tony är död, han körde din motorcykel och krockade. Det kunde ha varit du!

Daniels pappa Ragnar ringer polisen och berättar att hans son lever. Han säger till polisen att pojken som krockade med lastbilen heter Tony och bodde i Dingle.

Ragnar kommer in i rummet. Han tittar på Daniel och Monika. De sitter i soffan och kramar om varandra. Ragnar går fram till dem. Han kramar om sin son och sin fru. Han gråter, samtidigt ler han.

-	Nu är Daniel hemma igen. Den döde har kommit tillbaka.




